耶路撒冷王大衛子、傳道者之言、○傳道者曰、虛空之虛空、虛空之虛空、萬事虛空、人於日下所勞力之操作、何益之有、一代既往、一代又來、大地永存、日出日入、速返其所出、風向南吹、轉而北行、迴旋無息、返其原道、諸川匯海、而海不盈、川流所出、復歸其處、萬物困乏、言之不盡、目睹之而不饜、耳聞之而不盈、事既有、必復有之、事既為、必復為之、日下無有新事、人豈能指一事曰、試觀此乃新事、我儕以前之世、已有之矣、已往之世、無記憶者、將來之世、後亦不記憶之、○我傳道者、在耶路撒冷為以色列王、專心用智考察天下所為之事、則知此為苦任、乃上帝畀於世人、以之為務、我見日下所為之事、悉屬虛空、莫非捕風、曲者不能直、缺者不能數、我心自謂、我獲大智、勝於先我在耶路撒冷者、我心多歷智識、我復專心以明智慧、而知狂妄愚蒙、乃覺亦屬捕風、蓋智慧多、則愁苦亦多、知識增、則憂戚亦增也、
(傳道書 1:1-18 文理譯本)
