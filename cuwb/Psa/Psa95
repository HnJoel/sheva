其來歌頌耶和華、向救我之磐石歡呼兮、以稱謝詣其前、以詩歌向之歡呼兮、蓋耶和華為大神、為大君、超越諸神兮、地之隱處在其手、山之高處亦屬之、滄海為其所有、乃其所造、陸地其手所甄陶兮、其來鞠躬而拜、跪於造我之耶和華前兮、彼乃我上帝、我儕為其所牧之民、手下之羊、願爾今聽其言兮、
勿剛愎乃心、如在米利巴、在曠野瑪撒之日兮、維時、爾祖見我所為、猶探我試我兮、歷年四十、我厭此代曰、斯民心迷、未識我途兮、故我怒而誓曰、彼必不得入我安息兮、
(詩篇 95:1-11 文理譯本)
