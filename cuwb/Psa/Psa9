我必一心稱謝耶和華、宣爾妙工兮、我因爾喜樂歡呼、至上者歟、我歌頌爾名兮、我敵卻退、顚躓隕沒於爾前兮、蓋爾伸我冤、辨我屈、居位而行義鞫兮、斥列邦而翦惡類、永塗其名兮、仇敵殲滅兮、其跡沒、爾傾厥邑兮、其誌絕、惟耶和華恆居其位、備座以行審判兮、持義以鞫斯世、秉公以訊諸民、耶和華為屈抑者之高臺、避難之高臺兮、耶和華歟、識爾名者、惟爾是依、尋求爾者、爾未棄之、居郇之耶和華、宜歌頌之、宣其作為於諸民兮、討流血之罪者、記憶斯眾、不忘貧者之哀呼兮、耶和華歟、曾援我於死門、尚其恤我、顧憾我者所加之苦、俾我揚爾聲譽、因爾救援、欣喜於郇女之門兮、列邦作阱而自陷、暗設網罟、自絆其足兮、耶和華既顯著、施行義鞫、惡者之手所作、自陷其中兮、惡人必歸陰府、異邦忘上帝者、即若是兮、匱乏者不永見忘、貧窮者不恆失望、耶和華歟、爾其興起、毋容世人獲勝、使列邦受鞫於爾前、耶和華歟、願爾俾其畏懼、諸民自知、祇為世人兮、
(詩篇 9:1-20 文理譯本)
