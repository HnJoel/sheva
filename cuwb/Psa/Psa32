其過得宥、其罪得掩、斯人其有福兮、其心無詐、耶和華不以為有罪、斯人其有福兮、我緘默時、終日欷歔、我骨衰殘兮、爾手朝夕壓我、精液消耗、有如夏日暵其乾兮、○我陳己罪、不匿己惡、謂向耶和華認過犯、爾則赦我罪惡兮、因此敬虔之士、宜乘可尋之際禱爾、大水氾濫、必不相及兮、爾為我避所、脫我於難、環以拯救之歌兮、○我將訓爾、示爾當由之路、我目注爾、而勸戒兮、勿效騾馬之無知、必以羈勒之轡制之、否則不馴兮、
惡人多遭憂苦、惟恃耶和華者、慈惠周匝兮、爾義人當緣耶和華、歡欣悅懌、心正者因樂而呼兮、
(詩篇 32:1-11 文理譯本)
