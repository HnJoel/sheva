我心當頌美耶和華、我衷所有、頌其聖名兮、我心當頌美耶和華、勿忘其恩澤兮、彼宥爾諸愆、醫爾諸疾兮、贖爾命於死亡、冠爾以仁愛慈惠兮、錫以嘉物、饜爾所欲、俾爾反少如鷹兮、耶和華行義事、為受虐者伸冤兮、以其經營示摩西、以其作為示以色列人兮、耶和華乃仁慈矜憫、遲於發怒、富有慈惠兮、不恆置辯、不永懷怒兮、未依我罪相待、未循我愆施報兮、在於敬畏之者、慈惠之大、如天之高於地兮、去我罪愆、如東之遠於西兮、敬畏之者、耶和華矜憫之、如父之恤其子兮、蓋知我之體質、念我為塵土兮、維彼世人、其日如草、其生如野花兮、一經風過、即歸烏有、其地不復識之兮、惟敬畏耶和華、守其約、憶其律、而遵行者、耶和華之慈惠加之、其義施於子孫、自亙古至永久兮、耶和華之位立於天、其權統萬有兮、具有能力、成其旨、聽其命之諸使歟、其頌美耶和華、為其役、行其旨之諸軍歟、其頌美耶和華、凡其所造、在其所轄之區、其頌美耶和華、我心頌美耶和華兮、
(詩篇 103:1-22 文理譯本)
