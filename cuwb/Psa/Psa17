耶和華歟、公義之詞、爾其聽之、垂顧我呼籲兮、我之祈禱、口無虛偽、尚其傾聽兮、願我之讞、自爾前而宣之、爾目鑒察正直兮、爾驗我心、深夜臨格兮、爾既試我而無所得、我則立志、必無口過兮、至於人事、我遵爾言、以自戒慎、不循強暴之軌兮、步履遵爾之道、我足未嘗顚躓兮、上帝歟、我曾呼籲、爾必俞允、求爾傾聽我言兮、顯爾殊恩、凡託庇於爾者、爾以右手援於其敵兮、護我如眸子、覆我於翼下、俾脫暴虐我之惡人、環攻我之惡敵兮、其心蔽塞、厥口矜誇、我舉步履、彼則環圍、注目仆我於地兮、其勢如獅、欲噬所攫、如稚獅潛伏兮、耶和華歟、起而抵禦之、顚仆之、以爾之刃、拯我於惡人兮、耶和華歟、以手援我、脫於斯世之人、其業乃在今生兮、爾以財貨充其懷、子孫遂其欲、餘業遺於後嗣兮、若我、則必以義見爾面、寤時睹爾容、心願滿足兮、
(詩篇 17:1-15 文理譯本)
