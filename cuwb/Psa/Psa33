爾義人歟、當緣耶和華而悅懌、正直者之頌讚、乃合宜兮、當鼓琴稱謝耶和華、以十絃瑟歌頌之兮、謳新歌以頌之、鼓琴精巧、其聲清越兮、蓋耶和華之言正直、行皆信實兮、耶和華以公義為樂、慈惠遍滿於大地兮、諸天藉耶和華言而造、萬象由其噓氣而成兮、彼匯海水如壘、貯淵泉於庫兮、全地當寅畏耶和華、億兆敬懼之兮、因彼言之斯有、命之斯立兮、耶和華敗列邦之謀、廢諸民之志兮、惟耶和華之謀永立、其志歷世弗替兮、
以耶和華為上帝者、其國福矣、被彼選為己業、斯民福矣、耶和華自天鑒觀、盡睹世人兮、自其居所而觀、徧覽地上居民兮、彼造眾心、鑒察其行兮、未有君王、因兵多而得救、未有勇士、因力大而獲拯兮、賴馬獲援、乃屬徒然、其力雖大、不能救人兮、敬畏耶和華、企望其慈惠者、彼垂顧之兮、救其魂於死亡、保其生於饑饉兮、我魂企望耶和華、彼為我助我盾兮、我心於彼而樂、素賴其聖名兮、耶和華歟、願施慈惠、以副我望兮、
(詩篇 33:1-22 文理譯本)
