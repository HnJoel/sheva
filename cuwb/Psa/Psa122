或謂我曰、我儕其詣耶和華室、我則歡欣兮、耶路撒冷歟、我足立於爾門兮、耶路撒冷之建、如綿亙之城兮、諸支派、耶和華之支派往彼、乃以色列之定例、欲稱頌耶和華名兮、在彼設鞫位、即大衛室之位兮、其為耶路撒冷求平康、凡愛之者、必亨通兮、願爾城中平康、願爾宮內亨通兮、因我昆弟儔侶故、我曰願平康在爾中、因我上帝耶和華室故、我求爾益兮、
(詩篇 122:1-9 文理譯本)
