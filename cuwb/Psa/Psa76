上帝見知於猶大、其名為大於以色列兮、其帷幕在撒冷、其居所在郇兮、於此折弓矢、毀盾劍與戰具兮、爾自獵獸之山而返、顯厥威榮兮、心強者被刦而永臥、有能者無所措手兮、雅各之上帝歟、爾加斥責、乘車馬者、使之長眠兮、惟爾可畏、爾怒奮發、誰能立於爾前兮、爾自天宣讞、大地悚懼、而靜默兮、上帝起而行鞫、以救地上謙卑之人兮、世人忿怒、誠使爾得頌美、彼之餘怒、爾則禁之兮、爾其許願、向爾上帝耶和華償之、四周之人、詣可畏者而獻禮兮、彼將挫折牧伯之氣、對於世之諸王、顯其可畏兮、
(詩篇 76:1-12 文理譯本)
