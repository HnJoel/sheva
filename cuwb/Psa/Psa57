上帝歟、尚其憫我、尚其憫我、我心託庇於爾、在爾翼之蔭下、待斯災禍之逝兮、我將呼籲至上上帝、為我成事之上帝兮、欲噬我者詬詈我時、彼必自天施援、上帝必發其慈惠誠實兮、我處獅中、與火性之世人共臥、其齒為戈矢、其舌為利刃兮、上帝歟、願爾崇高越於諸天、尊榮越於全地兮、○彼眾設網、窒我步履、我心抑鬱、彼掘阱於我前、自陷其中兮、上帝歟、我心堅定、我心堅定、我必謳歌、我必頌讚兮、我靈其起、琴瑟其興、我企望黎明兮、主歟、我必於諸民中稱謝爾、於列邦中歌頌爾、爾之慈惠峻極於天、誠實及於霄漢兮、上帝歟、願爾崇高越於諸天、尊榮越於全地兮、
(詩篇 57:1-11 文理譯本)
