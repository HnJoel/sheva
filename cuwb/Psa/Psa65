上帝歟、人在郇企望頌讚爾、乃其所宜、所許之願、必償之兮、爾垂聽祈禱、凡有血氣者、必詣爾兮、罪戾勝我、至我愆尤、爾必宥之兮、爾所遴選、俾進居爾院者、其人福矣、我因爾室聖殿之美、而自慊兮、拯我之上帝歟、爾秉義施威應我、為地極遠海之人所恃兮、以力自束、以能奠山兮、靜諸海之洶湧、平波濤之漰渤、息眾民之喧譁兮、居地極者、畏爾異蹟、爾使日出日入之區、靡不歡欣兮、
眷顧下土、而灌溉之、廣加滋潤、上帝之川、充盈以水、爾既備地、給人以糧兮、深潤其阡陌、平治其土壤、柔之以甘霖、錫嘏其所產兮、冠年以恩澤、爾所經之路、滴瀝以恩膏兮、滴瀝於野間草場、岡陵束以歡樂兮、草場被以羣羊、諸谷盈以禾稼、皆歡呼而謳歌兮、
(詩篇 65:1-13 文理譯本)
