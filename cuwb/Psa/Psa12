耶和華歟、敬虔者熄其跡、忠信者絕於世、尚其拯救兮、彼眾與鄰言誑、厥口諂諛、中懷貳心、諂諛之口、誇大之舌、耶和華必絕之、彼曰、我舌獲勝、口為我有、誰為我主兮、貧窮者屈抑、困乏者欷歔、耶和華曰、我必興起、如其所慕、置諸穩善之區、耶和華之言純粹、如經爐火之銀、煆煉七次兮、貧乏者、耶和華必佑之、永脫於斯世之人兮、庸劣居於人上、惡者隨在而遨遊兮、
(詩篇 12:1-8 文理譯本)
