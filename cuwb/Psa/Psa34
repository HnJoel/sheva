我恆頌耶和華、讚美之言、常在我口兮、我心因耶和華而誇、謙遜之人、聞之則喜兮、爾其偕我稱耶和華為大、共尊其名兮、我求耶和華、蒙其俞允、拯我脫諸恐懼兮、瞻望之者、其容有光、永不赧顏兮、貧人呼籲、耶和華垂聽、援於諸難兮、耶和華之使者列營、以環寅畏之人、而拯救之兮、爾其試之、則知耶和華乃善、託庇於彼者、其有福兮、諸聖民歟、宜寅畏耶和華、寅畏之者、不至匱乏兮、
維彼稚獅、匱食而飢、尋求耶和華者、福祉罔缺兮、小子歟、來聽之、我以寅畏耶和華之道訓爾兮、孰好生命、欲享遐齡、以納福祉、當捫爾舌、勿出惡言、宜緘爾口、勿道詐語、去惡行善、尋求和平、而追隨之兮、耶和華目注義人、耳聽其呼籲、以怒容向行惡者、絕其誌於世兮、義人呼籲、耶和華垂聽、援於諸難兮、傷心者耶和華近之、痛心者拯之兮、義者患難孔多、耶和華悉拯之、保衛其骨、無一摧殘兮、行惡者必殺於惡、憾義者必服厥罪、耶和華救贖其僕之魂、託庇於彼者、無有服罪兮、
(詩篇 34:1-22 文理譯本)
