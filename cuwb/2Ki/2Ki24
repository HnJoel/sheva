約雅敬時、巴比倫王尼布甲尼撒至、約雅敬臣服之、歷至三年、乃背叛之、耶和華使迦勒底軍、亞蘭軍、摩押軍、及亞捫族軍攻之、侵猶大欲滅之、如耶和華藉其僕眾先知所言、此事臨及猶大、乃耶和華所命、以屏之於其前、因瑪拿西所犯諸罪也、且因其流無辜之血、遍滿耶路撒冷、耶和華不赦之、約雅敬其餘事蹟、凡其所行、俱載於猶大列王紀、
約雅敬與列祖偕眠、子約雅斤嗣位、埃及王不復由其國而來、乃因巴比倫王攻取其地、自埃及溪至伯拉河、○約雅斤即位時、年十八歲、在耶路撒冷為王、僅歷三月、其母名尼護施他、耶路撒冷人以利拿單女也、約雅斤行耶和華所惡、效其父所為、
時、巴比倫王尼布甲尼撒之臣僕、上至耶路撒冷圍之、當其臣僕圍城時、尼布甲尼撒至、猶大王約雅斤與其母、及其臣僕、牧伯宦豎出降、巴比倫王執之、此巴比倫王八年事也、取耶和華室及王宮之寶物、悉攜之出、又碎以色列王所羅門所製耶和華殿中諸金器、如耶和華所言、
又將耶路撒冷民眾、與牧伯勇士、共萬人、以及匠役鐵工、悉虜之去、除極貧者外、斯土無餘民焉、俘約雅斤與其母、及后妃宦豎、暨國中顯者、自耶路撒冷至巴比倫、又虜武士七千、匠役鐵工一千、皆善戰之壯士、俱攜至巴比倫、
巴比倫王立約雅斤叔瑪探雅、代之為王、易其名曰西底家、○西底家即位時、年二十有一、在耶路撒冷為王、歷十一年、其母名哈慕他、立拿人耶利米女也、西底家行耶和華所惡、效約雅敬所為、耶和華怒耶路撒冷及猶大、致屏之於其前、
(列王紀下 24:1-20 文理譯本)
