以色列王約哈斯子約阿施二年、猶大王約阿施子亞瑪謝即位、時、年二十有五、在耶路撒冷為王、凡二十九年、其母名約耶但、耶路撒冷人也、亞瑪謝行耶和華所悅、惟不若厥祖大衛、乃效其父約阿施所為、崇邱未廢、民仍獻祭焚香於其上、國既堅定、則誅弒其父之臣、而弗殺兇人之子、依摩西律書所載、耶和華命云、勿因子而殺父、勿因父而殺子、各因己罪而死、亞瑪謝於鹽谷、擊以東人一萬、攻西拉取之、易其名曰約帖、至於今日、○
亞瑪謝遣使見耶戶孫、約哈斯子、以色列王約阿施曰、來、爾我晤面、以色列王約阿施、遣使見猶大王亞瑪謝曰、利巴嫩之蒺藜、遣使謂利巴嫩之香柏曰、以爾女妻我子、有利巴嫩之野獸過之、踐其蒺藜、爾擊以東、心高而誇耀之、安居於家可耳、何為招禍、以致傾覆、猶大與爾偕亡乎、亞瑪謝弗聽、以色列王約阿施遂上、與猶大王亞瑪謝晤面於猶大之伯示麥、猶大人敗於以色列人前、遁而歸幕、以色列王約阿施擒亞哈謝孫、約阿施子、猶大王亞瑪謝於伯示麥、遂至耶路撒冷、毀其城垣、自以法蓮門、至城隅之門、凡四百肘、取耶和華室與王宮府庫、所有之金銀、及器皿、並取人為質、而返撒瑪利亞、約阿施其餘事蹟、凡其所行、與其勇力、及與猶大王亞瑪謝戰鬥、俱載於以色列列王紀、約阿施與列祖偕眠、同以色列諸王葬於撒瑪利亞、子耶羅波安嗣位、○以色列王約哈斯子約阿施卒後、猶大王約阿施子亞瑪謝、猶在世十五年、亞瑪謝其餘事蹟、俱載於猶大列王紀、
耶路撒冷有人叛之、遂遁於拉吉、叛黨遣人至拉吉弒之、乃以馬負其屍、至耶路撒冷、同列祖葬於大衛城、猶大民眾立亞撒利雅、繼父亞瑪謝為王、時、年十有六歲、亞瑪謝與列祖偕眠後、亞撒利雅恢復以拉他、歸於猶大、而重建之、○猶大王約阿施子亞瑪謝十五年、以色列王約阿施子耶羅波安即位、在撒瑪利亞為王、歷四十一年、行耶和華所惡、不離棄尼八子耶羅波安陷以色列人之罪、耶羅波安恢復以色列之境、自哈馬道、至亞拉巴海、如以色列之上帝耶和華藉其僕、迦特希弗人亞米太子先知約拿所言、蓋耶和華見以色列人艱苦殊甚、被束者、自由者、消亡殆盡、亦無輔助以色列者、耶和華未言必塗以色列之名於天下、乃藉約阿施子耶羅波安救之、耶羅波安其餘事蹟、凡其所行、與其勇力、並如何戰爭、如何恢復大馬色、及猶大之哈馬、歸以色列、俱載於以色列列王紀、耶羅波安與列祖以色列諸王偕眠、子撒迦利雅嗣位、
(列王紀下 14:1-29 文理譯本)
