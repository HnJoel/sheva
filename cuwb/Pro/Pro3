我子、勿忘我教、恪守我誡、則必增爾年日、加爾平康、勿容仁慈誠實去爾、當繫之於頸項、銘之於心版、則於上帝世人前、蒙恩寵、得名譽、一心賴耶和華、勿恃己之明哲、凡事認之、彼必平直爾途、勿自以為智、當寅畏耶和華、而離乎惡、則療治爾身、潤澤爾骨、以爾資財、及所產之初實、尊榮耶和華、則爾倉豐盈、酒醡之新釀流溢、○我子、勿輕耶和華之懲罰、勿厭其譴責、蓋耶和華責其所愛、如父於其所悅之子、
獲智慧、得明哲者、其人福矣、得之愈於得銀、其利愈於精金、貴於珍珠、凡可慕者、無足比擬、右持壽考、左執富貴、其道安樂、其徑平康、持之者以為生命之樹、守之者咸有福祉、耶和華以智慧奠地、以明哲建天、以其知識俾深淵坼裂、雲霄滴露、○我子、持守真智精明、顧諟弗失、此為爾魂之生、爾項之飾、爾則安然行路、足不顚蹶、偃臥無懼、酣然而睡、恐怖忽至爾勿懼、惡人遭風爾勿驚、蓋耶和華為爾所恃、必佑爾足、免於罹陷、當善待者、爾力能為、則勿謝卻、爾有其物、勿語鄰曰、且去、明日復來、我以予爾、爾鄰附爾安居、勿謀害之、人未加害於爾、勿無端與之爭、勿嫉強暴、勿擇其途、
蓋乖戾者為耶和華所惡、正直者為其所契、耶和華詛惡者之家、錫嘏義者之室、加侮慢於侮慢者、施恩寵於謙遜者、智者必得其榮、愚者之升為辱、
(箴言 3:1-35 文理譯本)
