智慧之子、受父勸懲、侮慢之人、不聽譴責、人因口果享福祉、心懷奸詐遭殘暴、守口者保生、侈口者見滅、惰者欲而弗得、勤者必致豐腴、義者誑言是疾、惡者遺臭蒙羞、行正直者保於義、干罪戾者敗於惡、有自富而實空虛、有自貧而實豐裕、人之資財、可贖生命、貧者不受恐嚇、義人之光輝煌、惡者之燈熄滅、驕泰惟起爭端、受勸乃有智慧、妄得之財必耗、勤勞所積必增、所望遲滯、致中心懷憂、所欲既成、乃生命之樹、輕道義者、自取敗亡、畏誡命者、必得賞賚、智者之教、乃生命之源、使人脫死亡之網、睿智授人恩澤、奸人之路崎嶇、哲人以智制事、蠢者自呈其愚、惡使陷人於禍、信使令人舒暢、棄絕勸懲者受貧辱、順承斥責者得尊榮、所欲得遂、中心覺甘、違離惡事、蠢人所惡、與智者偕行、必成為智、與蠢人為侶、必受其傷、災禍逐罪人、義人獲善報、善人遺業於子孫、罪人積財歸義者、貧而力田、多得穀食、亡於不義、亦有其人、不杖其子者、是為惡之、惟愛其子者、乃時懲之、義者飽食、惡者枵腹、
(箴言 13:1-25 文理譯本)
