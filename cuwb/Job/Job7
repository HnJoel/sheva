人在於世、無戰爭乎、其日不猶傭人之日乎、奴冀昏暮、傭望工值、我受累月之苦、亦若是、辛勞之夜、為我而定、我寢則曰、何時而興、而夜何時逝乎、輾轉反側、迄於平旦、我體被蛆與土、膚既合而復裂、我日速於梭、消磨於無望、我命只在呼吸、爾其念之、我目不復見福祉、觀者之目、不復見我、爾目視我、我已烏有、如雲消散而沒、人入陰府、亦不復返、
不再歸於其室、故土不復識之、
緣此、我不自禁我口、我靈之痛必言之、我心之苦必訴之、我豈滄海、豈鱷魚、致爾防禦我乎、如曰我牀必慰我、我榻必解我憂、則爾以夢幻驚我、以異象恐我、甚至我魂寧願氣閉死亡、愈於寄此骸骨、我厭生命、不欲久存、我日空虛、願勿顧我、世人維何、致爾大之、而注意焉、每晨臨之、每時試之、爾至何時、轉目不我顧、待我咽津乎、鑒察人者、我即有罪、於爾何涉、曷以我為的、使我視己為重負、何不赦我過、宥我愆、以我將臥於土、爾勤求我、已不在焉、
(約伯記 7:1-21 文理譯本)
