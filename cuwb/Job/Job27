約伯續申其詞曰、上帝奪我理、全能者苦我魂、我指其生而誓、我命尚在於中、上帝之氣、仍在我鼻、我口決不言非義、我舌亦不道詭譎、我斷不以爾為是、至死不去我正、持守我義而弗失、我心畢生不我責、願我敵同於惡人、起而攻我者、同於不義之人、
不虔之輩、雖得貨利、上帝奪取其魂、尚有何望、患難臨之、上帝豈聽其籲乎、彼豈以全能者為悅、恆禱上帝乎、上帝之作為、我將示爾、全能者之道、我不隱之、爾皆見此、何故成為虛妄、惡人由上帝所受之分、強暴者由全能者所得之業、即其子孫若繁、乃為鋒刃、後裔不得飽食、其所遺者、必死而葬、嫠婦亦不舉哀、彼雖積金如塵、備衣如土、然彼備之、而義人衣之、無辜者分其金、其築室也、如蟲作窩、如守望者構廬、彼富而臥、不得殯殮、轉瞬之間、已歸烏有、威烈如波濤及之、狂飇於夜間刧之、東風飄之長往、暴風吹之離所、上帝射之、不施矜恤、欲逃其手而不得、人向之鼓掌、叱之離所、
(約伯記 27:1-23 文理譯本)
