以利戶又曰、爾以為有理、自謂我之義、愈於上帝之義乎、致雲、我何所得、較之干罪、何所益乎、我將答爾、及爾同侶、試觀諸天、瞻視高於爾之穹蒼、如爾干罪、與上帝何涉、爾罪增多、與上帝何與、如爾為義、於彼何加、彼於爾手何所得乎、爾惡或損同類、爾義或利世人、人因多虐而呼號、緣強者之臂而呼救、惟無人雲、造我之上帝、賜人夜歌者安在、其教我儕、使勝於地上之獸、俾智於空中之鳥、人因惡者之驕侈而呼籲、而莫之應、虛誕之呼籲、上帝誠不之聽、全能者不之顧、況爾乎、爾乃曰、不得見之、我之事理在其前、惟俟之而已、今因上帝未加以怒、不甚介意於傲慢、故約伯空啟厥口、多發無知之言、
(約伯記 35:1-16 文理譯本)
