宜自以色列族中、引爾兄亞倫、及其子拿答、亞比戶、以利亞撒、以他瑪、進於爾前、立為祭司、以奉事我、為爾兄亞倫製聖服、以彰榮美、凡有慧心之人、即我以智神所充者、爾命之為亞倫製衣、別之為聖、俾任祭司職、以奉事我、所當製之衣、乃補服、聖衣、長衣、及縱橫相間之裏衣、並冠與紳、必為爾兄亞倫、暨其子製聖服、俾任祭司職、以奉事我、製以金絲、與藍紫絳三色之縷、及細枲布、○作聖衣、用金絲與藍紫絳三色之縷、及良工所製之撚綫細枲布、必有肩帶二、綴其前後、使之相連、其上巧製之紳、以束聖衣、與聖衣同式、相連為一、俱以金絲、與藍紫絳三色之縷、及撚綫細枲布而作、將紅玉二、上鐫以色列諸子之名、六名在此、六名在彼、咸序以齒、用玉工鐫印法、鐫以色列諸子之名於二玉、嵌於金闌、置二玉於聖衣之肩帶、以為以色列諸子之誌石、亞倫荷其名於兩肩、為記於耶和華前、以金作闌、用編索法、作精金鏈二、繫於金闌、○
作補服用以斷事、良工之製、同於聖衣、以金絲與藍紫絳三色之縷、及撚綫細枲布為之、補服方而複、長廣各一布指、上綴寶石四行、一為瑪瑙、淡黃玉、葱珩、二為青玉、藍玉、金鋼石、三為赤玉、白瑪瑙、紫玉、四為水蒼玉、紅玉、碧玉、悉嵌於金闌、寶石之數、循以色列諸子之名、凡十有二、用鐫印法、每寶石鐫一名、以當十二支派、以精金作鏈、形如編索、屬於補服、作金環二、置於補服兩端、以二金編鏈、鈎於補服兩端之二環、其二端接於二金闌、置於聖衣肩帶之前、作金環二、置於補服兩邊之內、附於聖衣、又作金環二、置於聖衣之前、兩肩帶下、近乎連結之處、在聖衣巧製之紳上、以藍組貫於補服之環、接於聖衣之環、使補服貼乎聖衣巧製之紳、補服不離聖衣、亞倫入聖所時、必將斷事補服、所載以色列諸子之名、服之於膺、在耶和華前、永以為誌、以烏陵與土明、置於補服內、亞倫覲耶和華時、服之於膺、亞倫必將以色列族斷事之具、服之於膺、在耶和華前、○
作聖衣內之長衣、其色純藍、中留空隙、以穿首領、四周織緣、如甲孔然、免其綻裂、以藍紫絳三色之縷、製為石榴、垂於衣下四周之緣、間繫金鈴、衣下四周、石榴與金鈴相間、亞倫任職、必衣此服、出入聖所、覲耶和華時、有聲可聞、免於死亡、○以精金作牌、用鐫印法、鐫字其上、曰於耶和華為聖、繫以藍紃、綴於冠前、使亞倫戴於額、以色列人奉獻聖物、有何罪愆、亞倫任之、恆戴其牌於額、俾獻禮者、蒙耶和華悅納、以精枲織裏衣、縱橫相間、以細枲布為冠、又以繡工製紳、○
為亞倫子製衣、與紳及冠、以彰榮美、衣爾兄亞倫及其子、且沐以膏、別之為聖、俾任祭司職、以奉事我、以枲作袴、自腰至髀、以蔽下體、亞倫與子進會幕、近祭壇、供事於聖所、必服之、免其負罪而死、此於亞倫暨其後裔、永為定例、
(出埃及記 28:1-43 文理譯本)
