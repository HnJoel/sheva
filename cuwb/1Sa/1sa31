非利士人與以色列人戰、以色列人遁、在基利波山、見殺而仆、非利士人急追掃羅及其子、殺其三子、約拿單、亞比拿達、麥基舒亞、
掃羅被攻、戰勢劇烈、射者追及之、窘急特甚、謂執兵者曰、爾其拔劍刺我、免未受割者至、刺而侮我、執兵者懼甚、不敢奉命、掃羅遂伏劍而死、執兵者見掃羅死、亦伏劍偕死、是日掃羅與其三子、及執兵者、暨其僕從俱亡、居山谷相對之所、與約但河東之以色列人、見以色列人遁、掃羅及子皆死、遂棄邑而逃、非利士人至而居之、○翌日、非利士人來剝尸、見掃羅及三子、仆於基利波山、乃斬掃羅首、剝其鎧甲、遣使至非利士四境、傳於偶像之廟、以及民間、置其鎧甲於亞斯他錄廟、釘其尸於伯珊城垣、基列雅比居民、聞非利士人待掃羅之事、壯士咸起、竟夕而行、自伯珊城垣、取掃羅及其子之尸、攜至雅比焚之、取其骸骨、葬於雅比垂絲柳下、禁食七日、
(撒母耳記上 31:1-13 文理譯本)
