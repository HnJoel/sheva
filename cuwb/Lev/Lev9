屆八日、摩西召亞倫及其子、暨以色列長老、告亞倫曰、取牡犢一、為贖罪之祭、牡綿羊一、為燔祭、純全無疵、獻於耶和華、且命以色列人、取牡山羊一、為贖罪之祭、取一歲之犢一、羔一、純全無疵、以為燔祭、亦取牡牛一、牡綿羊一、為酬恩之祭、獻於耶和華、又取和油之細麵、以為素祭、蓋今日耶和華必顯見於爾、民攜摩西所命之品、至會幕前、會眾進而立於耶和華前、摩西曰、此乃耶和華所命、爾當行之、致其榮光顯著於爾、又告亞倫曰、當近於壇、獻汝贖罪之祭、及燔祭、為爾及民贖罪、亦獻民之禮物、為之贖罪、循耶和華所命、亞倫遂近於壇、宰為己贖罪之犢、其子奉血、亞倫以指染之、釁於壇角、傾餘血於壇基、贖罪祭牲之脂、及左右腎、肝網、焚之於壇、遵耶和華所諭摩西之命、其肉與皮、焚於營外、既而宰燔祭之牲、其子奉血、亞倫沃於壇四周、復奉燔祭臠切之肉、及首、亞倫焚之於壇、洗臟及腿、焚之於壇、在燔祭之上、亞倫奉民之祭品、取為民贖罪之山羊、宰之以獻、為贖罪祭、如前之獻犢然、奉牲為燔祭、循例而獻、晨獻燔祭而外、亦奉素祭、取其一撮、焚之於壇、宰牡牛與牡羊、為民作酬恩祭、其子奉血、亞倫沃於壇四周、取牛羊之脂、及羊尾、蓋臟之脂、左右腎與肝網、置脂於腔、焚脂於壇、腔及右腿、亞倫搖於耶和華前、以為搖祭、循摩西所命、亞倫舉手祝民、獻贖罪祭、燔祭、酬恩祭既畢、乃下、摩西亞倫入會幕、出而祝民、耶和華之榮光顯見、為民目擊、火自耶和華前而出、焚壇上之燔祭與脂、民見之、懽呼俯伏、
(利未記 9:1-24 文理譯本)
