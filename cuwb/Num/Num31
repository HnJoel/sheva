耶和華諭摩西曰、當擊米甸人、為以色列族報仇、後歸乃祖、摩西告民曰、爾中簡人、執兵出征、攻米甸人、為耶和華復仇、以色列支派、各出千人臨陳、於是以色列支派各出千人、總計一萬二千、執兵備戰、摩西遣之、又遣祭司以利亞撒子非尼哈、執聖所之器、與示警之角、遂遵耶和華所諭摩西之命、與米甸戰、殲其丁男、又殺米甸五王、以未、利金、蘇珥、戶珥、利巴、亦以刃戮比珥子巴蘭、以色列人虜其婦孺、奪其牛羊、及其貨財、所居之城邑、暨營壘、燬之以火、貨財人物、刦之以歸、以所虜之人與財物、攜至摩押平原、約但河濱、耶利哥相對之營壘、詣摩西及祭司以利亞撒、與以色列會眾、○摩西及祭司以利亞撒、暨諸會長、出營以迓、摩西見自陳而歸之軍長、千夫長、百夫長、怒之曰、爾生存眾婦乎、彼從巴蘭之謀、使以色列族因奉毘珥、干罪於耶和華、致疫行於耶和華之會、當殺幼穉中諸男、並殺與男同寢諸婦、惟未與男同寢之幼女、爾可為己存其生命、爾曹居於營外七日、凡殺人、或捫尸者、必於三日七日自潔、所虜之人亦然、當緣衣皮毛木諸物自潔、祭司以利亞撒告臨陳之軍士曰、耶和華所諭摩西之典章、即此、惟金銀銅鐵錫鉛、能勝火者、當使經火、然後為潔、亦當滌以去污之水、如不克勝火之物、必滌以水、越至七日、爾當澣衣、然後為潔、可入於營、○
耶和華諭摩西曰、汝與祭司以利亞撒、暨會中族長、宜計所虜之人與畜、分之為二、一歸臨陳之軍士、一歸會眾、臨陳軍士所得之半、人驢牛羊、五百輸一、貢於耶和華、付諸祭司以利亞撒、以為舉祭、獻於耶和華、以色列人所得之半、人驢牛羊、與各牲畜、五十輸一、以給守耶和華幕之利未人、摩西及祭司以利亞撒、遵耶和華所諭而行、軍士所虜之物外、計獲羊六十七萬五千、牛七萬二千、驢六萬一千、未與男同寢之女、三萬二千、臨陳者所得之半、計羊三十三萬七千五百、
貢於耶和華者、六百七十五、牛三萬六千、貢於耶和華者七十二、驢三萬有五百、貢於耶和華者六十一、人一萬六千、貢於耶和華者三十二、所貢於耶和華、以為舉祭者、摩西付諸祭司以利亞撒、遵耶和華所命、軍士所獲之物、摩西取其半、歸以色列會眾者、計羊三十三萬七千五百、牛三萬六千、驢三萬有五百、人一萬六千、摩西由斯人畜、五十取一、以給守耶和華幕之利未人、遵耶和華所命、○軍長、千夫長、百夫長、咸就摩西、曰、爾僕核數所統之軍士、不損一人、茲攜禮物、獻於耶和華、各隨所得之金珠、足鏈、手釧、指環、耳環、臂釧、以為己命贖罪於耶和華前、摩西與祭司以利亞撒、收其金製之寶、千夫長百夫長所獻於耶和華之舉祭、其金計一萬六千七百五十舍客勒、軍士所獲者為己有、摩西與祭司以利亞撒、取千夫長百夫長之金、攜入會幕、以為以色列族之記誌、在耶和華前、
(民數記 31:1-54 文理譯本)
