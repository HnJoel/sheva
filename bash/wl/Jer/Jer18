耶和華諭耶利米之言、曰、起往陶人之室、我將於彼使爾聽我言、我遂往陶人之室、見其以鈞製器、所製之器、既壞於陶人之手、乃復以製他器、循其所欲、○耶和華諭我曰、以色列家歟、耶和華云、我之待爾、豈不能如陶人乎、以色列家歟、爾在我手、猶泥在陶人手也、我論一族、或論一國之時、言欲拔之、毀之、翦滅之、如彼邦族轉離其惡、我則回意、不降所言之災、我論一族、或論一國之時、言欲植之、建之、如彼邦族行我所惡、不聽我言、我則回意、不錫所言之福、
故當告猶大人、及耶路撒冷居民曰、耶和華云、我造災以擊爾、設謀害爾、其轉離爾惡途、改正爾行徑、惟彼曰、無望也、我必從己所謀、各徇惡心之剛愎而行、○耶和華曰、以色列處女所行、可憎維甚、詢於列邦、孰聞若此之事、利巴嫩之雪、豈能絕於田野之磐乎、流自遠方之冷水、豈能涸乎、惟我民忘我、焚香於虛無之物、蹶於故轍、致行未築之路、其地成為怪異、被人嗤笑、凡過之者、必駭異而搖首、我將於敵前散之、若以東風飄之、彼遭難之日、我必背之、而不面之、○彼曰、其來、爾我同謀以攻耶利米、因法律不絕於祭司、謀畧不絕於哲人、預言不絕於先知、來哉、我儕以舌攻之、勿聽其言、○
耶和華歟、求爾垂顧、聽敵我者之言、以惡報善可乎、彼乃掘阱以陷我命、我曾立於爾前、為之祈福、使爾怒轉離之、求爾垂念焉、故當以其子女付於饑饉、服於鋒刃、使其妻乏嗣為嫠、丁男被戮而亡、少者臨陳、隕於鋒刃、爾使軍旅忽臨之、哭聲聞於其室、蓋彼掘阱以陷我躬、設網以絆我足、耶和華歟、彼謀殺我、爾悉知之、勿赦其愆、勿塗其罪、使之傾覆於爾前、爾震怒時、宜處治之、
(耶利米書 18:1-23 文理譯本)
