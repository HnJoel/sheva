耶和華諭摩西曰、告以色列族云、凡以色列族、及旅於其中者、以子女獻摩洛、殺無赦、斯土之民以石擊之、以子女獻摩洛、乃污我聖所、凟我聖名、我必怒之、絕於民中、若斯土之民、見其獻子女於摩洛、佯為不見、不致之死、我必怒之、與其眷屬、及凡狥欲從摩洛者、絕之民中、凡狥欲從巫覡術士者、我必怒之、絕於民中、當自潔為聖、我乃耶和華、爾之上帝也、當守我典章、而遵行之、我乃耶和華、使爾成聖也、詛父母者、殺無赦、既詛父母、罪必歸之、
淫人妻者、淫夫淫婦、俱殺無赦、烝父繼室、是辱父、罪必歸之、俱殺無赦、如亂其媳、是為逆倫、罪必歸之、俱殺無赦、若親男色、如近婦人、所行可憎、罪必歸之、俱殺無赦、如人娶妻、並娶其母、是乃邪惡、三人俱爇以火、去邪惡於爾中、如人與獸淫合、必殺無赦、亦必殺獸、如女近合於獸、其罪歸之、必殺無赦、亦必殺獸、如人娶姊妹、無論同父異母、異父同母者、事屬可恥、俱必絕之民中、既辱姊妹、必負其罪、如婦行癸、人與同寢、婦亦相從、則犯其經、俱絕於民中、勿烝父母之姊妹、因辱戚屬、俱負其罪、如烝伯叔之妻、是辱伯叔、俱負其罪、絕嗣而亡、如娶兄弟之妻、是辱兄弟、斯乃穢事、俱必絕嗣、○
當守我典章律例、而遵行之、使我導爾所入之地、不爾吐棄、我於爾前所逐之族、行此惡事、我實憎之、勿從其俗、我曾諭爾云、爾必承斯土、即我賜爾為業、流乳與蜜之地、我乃耶和華、爾之上帝、區別爾於萬民、故當區別禽獸之潔與不潔、勿因我所區別為污之禽獸、匍匐於地之昆蟲、致己為可憎、當歸我為聖、蓋我耶和華乃聖、區別爾於萬民、俾爾屬我、○無論男女、凡為巫覡術士者、殺無赦、其罪歸之、當擊以石、
(利未記 20:1-27 文理譯本)
