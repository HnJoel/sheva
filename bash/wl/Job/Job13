此皆我目擊之、我耳聞而悉之、爾所知者、我亦知之、不亞於爾、我誠欲與全能者言、與上帝辯、爾乃造妄言者、俱為無用之醫、願爾緘默無言、斯為爾智、請聽我之分析、聆我口訴、爾為上帝出妄語、言詭詞乎、爾徇上帝之情、為之爭辯乎、上帝究爾、豈為美乎、豈可欺上帝、如人之欺人乎、爾若暗然徇情、彼必譴爾、其尊榮不令爾畏乎、其威烈不臨於爾乎、爾之格言、乃灰塵之格言、爾之保障、乃土壤之保障、爾其緘默、容我言之、無論何遇、我自當之、○我胡為懸己肉於齒、置己命於手乎、彼必殺我、我無所望、然必以我所行、白於其前、不虔之人、不得詣之、此為我得救之望也、願爾諦聽我言、容我之詞、入爾之耳、今我既陳我事、知己為義、誰與我辯、有之、我則緘默、絕氣而亡、惟有二事、莫行於我、則我不避爾面、即撤爾手離我、勿以威烈怖我、於是爾問我對、抑我陳爾答、我愆我罪幾何、請以我之罪過示我、爾何掩面、以我為讐、爾豈迫風飄之落葉、逐枯槁之草芥乎、乃錄苦事以懲我、使任幼年之罪責、爾桎我足、察我蹊徑、限我步履、我如已腐之物、為蠹所壞之衣、
(約伯記 13:1-28 文理譯本)
