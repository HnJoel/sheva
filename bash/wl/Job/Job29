約伯續申其詞曰、惟願如曩昔之月、如上帝顧我之日、是時、其燈照於我首、我賴其光、經行暗中、當我壯年、上帝友誼、在於我幕、全能者尚偕我、子女環繞我、乳之酪濯我足、石出油而成河、我出、至於邑門、設位街衢、少者見我引避、老者起立、侯伯禁言、以手掩口、尊者緘默、舌貼於腭、耳聞我而祝嘏、目睹我而為證、因我拯哀呼之貧民、救無助之孤子、將亡者之祝嘏臨我、我使嫠婦心樂而歌、我以義為衣、以公為袍為冕、我為瞽者之目、跛者之足、為貧乏者之父、察不識者之事、折不義者之齒、奪其所刧於口、自謂必終於我巢、增加我日、如沙之多、我根延及水泉、甘露終夜霑於我枝、我榮恆新、我弓在手日強、人聽我而靜俟、默候我之意旨、我既言之、莫贊一詞、我言如雨潤之、徯我如望甘霖、張口如待春雨、彼無倚賴、我則含笑、我之容光、不因彼而變易、我坐首位、為之擇道、如王居於軍中、亦如慰居喪之人焉、
(約伯記 29:1-25 文理譯本)
