我靈已衰、我日已盡、邱墓已為我備、姍笑者偕我、彼之激我、我目恆睹之、祈給一質、自為我保、爾外、誰與我拊掌乎、爾蔽其心、懵焉無智、故爾弗高舉之、凡控其友朋、以為可刧者、其子之目必盲、上帝使我為民話柄、彼眾亦唾我面、我目因憂而眊、肢體如影、正人因此駭異、無辜者奮興、以攻不虔之人、然義人仍守厥道、手潔者久而彌強、爾曹其復來、我於爾中、不得一哲人也、我日已逝、我志所謀、我心所願、俱已絕矣、彼眾變夜為晝、謂光近暗、我若冀陰府為室、於幽暗下榻、謂墓為父、謂蟲為母、為姊、則我所望安在、我所冀者、其孰見之、迨至安寢於土、則所望者、下及陰府之楗而已、
(約伯記 17:1-16 文理譯本)
