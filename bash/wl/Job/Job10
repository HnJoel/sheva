我心厭我生命、將縱言我憂、述我中心之苦、語上帝曰、毋擬我罪、示我何因、與我爭辯、爾手所造、則虐待之、輕視之、惡人之謀、則焜耀之、爾豈以是為善乎、爾豈肉眼、鑒觀豈若世人、爾日豈如人之日、爾年豈如人之年、致爾尋我愆、察我罪、究之、爾知我非惡人、莫能援於爾手、爾手造我、甄陶成形、乃欲滅我、請爾記憶、昔爾造我、猶之合土、今使我復歸塵埃乎、其時豈非傾我如乳、凝我如酪、衣我以皮肉、維我以筋骨、賜我生命、加我恩寵、眷佑我靈、然爾有意、久蓄於衷、我所知也、我若干罪、爾則注目、必不赦我愆尤、我若行惡、則有禍矣、我若為義、亦不昂首、愧恥盈懷、目擊我難、我若昂首、爾則獵我若獅、顯奇異於我躬、爾復立證攻我、向我增怒、如軍旅迭出以擊我、胡為出我於胎、莫若氣絕、無目見我、則我雖有若無、出胎即舁於墓、我日非幾希乎、請爾止而舍我、俾我稍得慰藉、在我往而不返之先、未至幽冥陰翳之地、其地昏黑幽冥、陰翳混沌、其光乃暗、
(約伯記 10:1-22 文理譯本)
