上帝垂諭曰、我乃爾之上帝耶和華、導爾出埃及、脫於奴隸之室、○
余而外、勿更有他神、○勿雕偶像、勿造上天下地、地下水中、百物之像、勿拜跪、勿崇奉、以我耶和華爾之上帝、乃忌邪之上帝、惡我者、討其罪、自父及子、至三四世、愛我守我誡者、錫之慈惠、至千百世、○勿妄稱爾上帝耶和華之名、蓋耶和華必不以妄稱者為無罪、○當誌安息日、守之為聖、六日間、宜勤勞、作爾庶務、惟七日、乃爾上帝耶和華之安息、是日爾與子女、僕婢牲畜、及寓爾家之遠人、皆勿操作、蓋六日間、耶和華造天地海、暨其中萬物、七日休息、故耶和華錫嘏於安息日、別之為聖、○當敬爾父母、以致延年於爾上帝耶和華所賜之地、○毋殺人、○毋行淫、○毋攘竊、○毋妄證以陷人、○毋貪人之第宅、與其妻室、僕婢牛驢、及凡所有、○
民見雷轟、電閃、角鳴、烟騰於山、則戰懼、遙立、謂摩西曰、汝與我言、我必聽從、上帝勿與我言、恐我死亡、摩西曰、勿懼、上帝臨格以試爾、俾爾敬畏、免干厥罪、民仍遙立、摩西進於上帝所居晦冥之處、○
耶和華諭摩西曰、告以色列人云、我自天與爾言、爾所睹也、勿造神像匹我、勿作金銀之像、當為我以土築壇、獻牛羊於其上、以為燔祭、及酬恩祭、凡誌吾名之所、我必臨格、錫嘏於爾、如為我以石建壇、勿用雕琢之石、若以器加之、即污厥壇、升壇勿歷階、免露下體、
(出埃及記 20:1-26 文理譯本)
