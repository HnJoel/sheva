耶和華諭摩西曰、以色列族中、凡首生者、無論人畜、皆當為我區別為聖、乃屬於我、○摩西語民曰、是日耶和華以其手力、導爾出埃及、脫於奴隸之室、故當誌之、毋食有酵餅、是日乃亞筆月、即爾出時、迨耶和華導爾入迦南人、赫人、亞摩利人、希未人、耶布斯人之境、即其誓於爾祖、賜爾流乳與蜜之地、當於是月守此禮、七日間、當食無酵餅、至七日、乃耶和華之節期、斯七日、必食無酵餅、酵餅與酵、毋得見於爾之全境、其時當告汝子云、是禮也、乃誌出埃及時、耶和華為我所行者、當以之為號於手、為記於額、俾耶和華之法律、恆在爾口、蓋耶和華施厥大能、導爾出埃及、每歲屆期、必守此例、○迨耶和華依其所誓於爾、及爾祖者、導爾入迦南、錫爾以斯土、必以初胎之男子、首生之牡畜、區別歸於耶和華、首生之驢、必贖以羔、否則折其頸、爾中男子、凡為首生、必皆贖之、異日爾子若問爾曰、此何意也、則告之曰、耶和華以其手力、導我出埃及、脫於奴隸之室、法老頑梗、不釋我往、耶和華將埃及之首生者、或人或畜、盡皆誅戮、故我以首生之牡畜祭之、其初胎之男子、則贖之焉、當以之為號於手、為飾於額、蓋耶和華以其手力、導我出埃及、○法老既釋斯民、上帝不導之經非利士之近途、蓋曰、恐民遇戰、或生悔心、旋歸埃及、乃導之沿紅海、遶野而行、以色列人執兵出埃及、昔約瑟使以色列人誓、曰、上帝必眷顧爾、須攜我骨偕歸、故摩西攜之歸、民自疏割啟行、列營於以倘、在野之隅、耶和華先之而往、晝在雲柱以導之、夜在火柱以燭之、俾其行邁、晝夜俱可、晝之雲柱、夜之火柱、弗離民前、
(出埃及記 13:1-22 文理譯本)
