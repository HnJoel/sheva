如人盜牛羊、或宰或鬻、當以五牛償一牛、四羊償一羊、遇盜穿窬、擊斃之、不抵罪、若日已出、斃之則抵罪、盜須償所竊、設無所有、則鬻其身以償、倘其所竊牛羊或驢、尚生存於盜手、則償之維倍、○如放畜牧於人之田、或葡萄園、則以己田己園之佳者償之、○如火燃棘、延燒露積、或禾稼、或田園、則舉火者必償之、○如以金或什物、託鄰守之、被盜所竊、盜者見獲、償之維倍、若盜弗獲、則家主必詣上帝前、擬其果取人之財物否、凡過犯、或為牛羊驢、或為衣服、或為失物、有人謂為己有、則兩造必以其事告上帝、上帝所罪者、償之維倍、○如以驢、或牛羊、或他畜、託鄰守之、或死傷、或被驅、別無人見、則二人同在、守者指耶和華而誓曰、未嘗取人之物、畜主當諾之、守者毋庸償、若被盜、則必償之、若被裂、則持以為證、毋庸償、○如借人之物、或傷或死、其主不同在、則必償之、主同在、則不償、既為人僱、其值當之、○如誘未聘之女同寢、則必以金聘之為室、若其父不欲妻之、則予以金、如聘女之數、○
巫蠱之女、勿容其生、○與獸淫合者、殺無赦、○於耶和華外、祭他神者、必翦滅之、勿侮旅人而虐之、蓋爾曹在埃及、亦為旅也、勿苦孤寡、若苦之、彼籲於我、我必聞之、我怒必烈、以刃誅爾、寡爾妻、孤爾子、○吾民貧者、與爾偕居、若貸之金、勿為債主、而取其利、如取人衣為質、日未入必反之、蓋彼蔽體只有此衣、無之何以安寢、我乃仁慈、彼籲於我、我必聞之、○毋謗上帝、毋詛民長、穡中之穀、醡出之酒、奉我勿遲、首生男子、必獻於我、牛羊亦同此例、七日偕母、越至八日、必獻於我、爾當為我聖民、田野之間、為獸所裂之畜勿食、其肉必投諸犬、
(出埃及記 22:1-31 文理譯本)
