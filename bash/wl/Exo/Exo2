有利未族人、娶利未族女、懷妊生子、見子俊美、匿之三月、不可復匿、則取萑為箱、以石漆瀝青塗之、納子其中、置於河濱蘆間、子之姊遙立、視其所遇若何、時、法老女臨河以浴、其婢遊於河濱、女見蘆中有箱、遣婢取之、啟箱見子、子哭、遂憐之、曰、此希伯來人之子也、子之姊謂法老女曰、我往招希伯來乳媼、以哺此子可乎、曰、可、乃往招其子之母、法老女謂之曰、取此子為我哺之、我予汝值、婦取子哺之、子稍長、母攜之詣法老女、遂為其子、女名之曰摩西、曰、我援之於水、○摩西既壯、至昆弟處、視其作苦、見埃及人擊其兄弟希伯來人、顧左右無人、遂擊殺埃及人、掩之以沙、翌日復出、見希伯來二人鬥、謂不義者曰、曷擊爾同儔、
曰、孰立汝為君長士師以治我、爾欲殺我、如殺埃及人乎、摩西懼、曰、事洩矣、法老聞之、欲殺摩西、摩西避法老、逃往米甸居焉、坐於井側、米甸祭司有七女、來汲水、盈其槽、以飲父之羣羊、眾牧至、逐之、摩西起而助女、飲其羣羊、女歸見父流珥、父曰、今日爾歸、何速也、曰、有埃及人拯我、脫於眾牧手、亦為我汲水飲羣羊、父曰、其人安在、胡為遺之、請之來食、摩西願與偕居、其人以女西坡拉妻之、生子、摩西命名革舜、曰、我為旅於異地、○歷年既久、埃及王薨、以色列族因其服役、歎息號呼、聲聞於上帝、上帝聞其呻吟、遂追憶與亞伯拉罕以撒雅各所立之約、眷顧以色列人、特垂念焉、
(出埃及記 2:1-25 文理譯本)
