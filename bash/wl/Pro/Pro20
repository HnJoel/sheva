清酒生侮慢、醇醪致喧譁、因之而搖曳者、是為不智、王威如獅吼、攖其怒者戕厥生、遠爭為人之榮、愚人乃務啟釁、惰者冬時不事耕耘、穡時乞而弗得、心藏謀畧、有若淵水、惟達者汲之、自述其仁者眾、忠信之人、誰得遇之、義者行正、子孫蒙福、王升鞫位、瞠目而視、諸惡消散、郭能自謂已清我心、我潔無罪、權量不一其制、皆耶和華所惡、孩童所為、或清或正、因之而顯、能聞之耳、能見之目、俱耶和華所造、勿貪寢、免致匱乏、當啟目、則得飽飫、購物之人、每曰惡惡、既去則誇美之、黃金既有、珍珠亦多、惟哲言為珍寶、為外人作保者、可取其衣、為異族作保者、可質其身、欺人得餅、自覺其甘、終則沙充厥口、定策每因集議、決戰宜有智謀、
佚遊閑談者、發人陰私、孔張厥口者、勿與交際、詛父母者、其燈必滅、幽暗甚深、始而驟富、終不為福、勿言我必復仇、惟仰望耶和華、彼必救爾、異制之石、耶和華所惡、詐偽之衡、乃為不善、人之步履、耶和華所定、焉能自識其道、遽謂斯物為聖、許願而後察之、乃自陷於網羅、智慧之王簸散惡人、以輪碾之、人之靈為耶和華之燈、燭照隱衷、仁慈誠實保王身、其位亦因仁慈而堅立、能力為少者之榮、皓首為老人之美、鞭傷可去罪惡、扑責入人甚深、
(箴言 20:1-30 文理譯本)
