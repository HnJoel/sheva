智慧非呼召、明哲非發聲乎、立於路旁之阜上、四達之衢中、在於邑門、入邑之區、月城之場、大聲呼曰、人歟、我向爾曹呼召、我向世人揚聲、爾曹庸人、當知聰睿、愚者心宜通明、我言殊善、啟口皆正、爾其聽之、我口出真誠、我脣絕邪惡、我口所言皆義、無邪曲、無乖謬、通達者以為明晰、有識者以為正直、寧受我訓、不受白銀、宜得知識、勝於精金、蓋智慧愈於珍珠、凡可慕者、無足比擬、維我智慧、以聰明為居所、考究知識精明、寅畏耶和華、在於惡惡、驕慢狂妄、惡行謬口、我皆惡之、我有良謀真智、我乃明哲、我具能力、列王恃我秉鈞、牧伯恃我宣義、侯伯顯貴、世上士師、恃我操權、愛我者、我亦愛之、勤求我者、則必得之、豐富尊榮與我偕、恆產公義與我俱、我之果實、愈於黃金精金、我之出產、愈於佳銀、我行於公義之途、履於公平之徑、使愛我者得厥貨財、充其府庫、○
耶和華造我、在其經營之始、古昔造化之先、自永古、自元始、於地未有之先、我已被建、未有深淵、未有湧泉、我已生焉、山嶽未奠、岡陵未有、大地田野、世之土壤、尚未締造、我已在焉、上帝建立諸天、使穹蒼環海面、我已在焉、上堅霄漢、下固淵泉、定海之界、使水不違其命、建立大地之基、斯時也、我與之俱、為其工師、日為所悅、恆懽忭於其前、且懽忭於塵寰、樂與世人相偕、○
諸子聽我、守我道者、其有福矣、聽訓勿違、而得智慧、聽從我言、日伺我門、侍於門柱、其有福矣、得我者則得生、並蒙耶和華之恩寵、失我者乃戕己命、憾我者咸愛死亡、
(箴言 8:1-36 文理譯本)
