我子、宜守我言、衷藏我命、守我命而得生、守我教如眸子、繫於指端、銘於心版、謂智慧曰、爾為我姊妹、稱明哲為眷屬、保爾脫於淫婦、遠諂言之外婦、昔我在室臨牖、自櫺而觀、見樸拙少年中、有一乏知識者、經行於衢、近淫婦之巷隅、而詣其室、或薄暮黃昏、或中夜幽暗、有婦相迎、妓妝心譎、喧呶不羈、其足弗安於室、時而在衢、時而在市、或潛伏於諸隅、乃摟少者、與之接吻、面無愧色、曰、我今日償願、有酬恩祭品、故出迎爾、急欲晤面、茲得相遇、我之牀榻、鋪以裀褥、暨厥繡裯、其綫出自埃及、已以沒藥、沈香桂皮、薰我牀笫、其來、爾我飽享愛情、迄於詰朝、以愛情相慰藉、男人去家、行於遠道、手執銀囊、望日方歸、婦頻以婉言誘之、以諂言強之、乃急從之、如牛就屠、如愚者受懲於縲絏、至於矢刺其肝、如鳥亟於投網、不知性命攸關、諸子其聽我、聆我口所言、爾心勿偏於其途、勿迷於其徑、蓋彼所傷而仆者孔多、所殺者甚眾、其家為陰府之路、下及死亡之室、
(箴言 7:1-27 文理譯本)
