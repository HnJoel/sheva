上帝為我之力、其大聲謳歌之、向雅各之上帝、發其歡聲兮、謳歌播鼗、執琴與瑟、朔望節期、尚其吹角兮、此乃以色列之例、雅各上帝之法兮、彼出擊埃及時、於約瑟中、立此為證、是日我聞所不識者之言兮、曰、我脫其肩之擔、釋其手之筐兮、爾遭難而呼我、我即救爾、自雷霆隱處俞允爾、試爾於米利巴水兮、我民歟、爾其聽之、我則戒爾、以色列歟、深願爾聽我兮、爾中不可有他神、外族之神、勿崇拜兮、
我乃耶和華、爾之上帝、攜爾出埃及、爾張厥口、我即充之兮、
惟我民不聽我聲、以色列不納我兮、我則任其剛愎厥心、依己所謀而行兮、深願我民聽我、以色列遵行我道兮、我則速制其仇、反手以攻其敵兮、憾耶和華者必屈服、我民其永存兮、必以嘉麥食之、以磐石所出之蜜饜之兮、
(詩篇 81:1-16 文理譯本)
