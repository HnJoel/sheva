我一心稱謝爾、歌頌爾於諸神之前兮、望爾聖殿崇拜、為爾慈惠誠實、稱揚爾名、因宏爾言、越於曩昔所示兮、我呼籲時、爾即俞允、爾鼓勵我、俾我心有力兮、耶和華歟、地上諸王、得聞爾口之言、必稱謝爾兮、謳歌耶和華之作為、以耶和華之尊榮赫奕兮、耶和華雖崇高、猶顧卑微、惟彼驕人、則遙知之兮、我雖行於患難、爾必甦我、伸手以禦我敵之怒、爾之右手、必援我兮、關於我者、耶和華必成之、耶和華歟、爾之慈惠永存、爾手所造者、勿離棄之兮、
(詩篇 138:1-8 文理譯本)
