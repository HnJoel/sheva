眷顧貧乏者福矣、遭難之日、耶和華必援之兮、耶和華必佑之、使之生存、獲福於斯土、勿付之於敵、以遂其欲兮、彼委頓在牀、耶和華必扶持之、於疾病時、治其臥榻兮、我曰、耶和華歟、尚其憫我醫我、我獲罪於爾兮、我敵以惡言瀆我曰、彼何時死、其名泯滅兮、設彼來見、言則虛妄、心蓄奸惡、出而道之兮、凡憾我者竊議我、謀害我兮、彼謂惡疾附於其身、既已偃臥、永不復起兮、我之密友、我之所恃、食我餅者、舉踵敵我兮、耶和華歟、尚其矜我、使我興起、以報復之兮、敵不奏凱、則知爾乃悅我兮、我行正直、爾扶持我、立我於爾前、迄於永久兮、○以色列之上帝耶和華、當頌美之、永世靡暨、誠所願兮、誠所願兮、
(詩篇 41:1-13 文理譯本)
