耶和華歟、我行純正、為我折中兮、我賴耶和華、不至動搖兮、耶和華歟、察我驗我、鍛鍊我心懷兮、我目睹爾慈惠、遵行爾真理兮、未與虛妄者同坐、不與詐偽者同羣兮、惡黨是惡、不與惡人同坐兮、耶和華歟、我將盥手、以表無辜、環於爾壇兮、揚聲稱謝、述爾奇妙之行兮、耶和華歟、我愛爾居室、及顯榮之帷幕兮、勿去我魂、同於罪人、勿移我命、等於兇人兮、其手持惡、右手盈賄兮、若我、所行純正、求爾贖我憫我兮、我立足於坦途、將於諸會、頌美耶和華兮、
(詩篇 26:1-12 文理譯本)
