我心默俟上帝、我之拯救、自彼而施兮、惟彼為我磐石、為我拯救、我之高臺、我不至於大震兮、爾眾攻人而擊之、如排欹斜之牆、將傾之壁、伊於胡底兮、彼眾協謀、欲自其位推而下之、誑言是喜、口祝心詛兮、我心歟、默俟上帝、我望在彼兮、惟彼為我磐石、為我拯救、我之高臺、我不至於動搖兮、我之拯救尊榮、盡在上帝、我能力之磐石、我之避所、亦在上帝兮、惟爾眾民、宜時恃之、傾心其前、上帝乃我儕之避所兮、斯世之人、卑者虛無、尊者妄誕、置之於衡則起、皆輕於氣兮、勿惟暴虐是恃、勿因刦奪而驕、貨財增益、勿繫念兮、上帝一再言之、我已聞之、能力屬於上帝兮、主歟、慈惠亦屬爾、爾依人所行而報之兮、
(詩篇 62:1-12 文理譯本)
