我上帝歟、援我於仇敵、置我於崇高、脫諸起而攻我者兮、拯我於作孽者、救我於嗜殺者兮、彼眾潛伏、欲害我命、強者集而敵我、耶和華歟、非因我過、非因我罪兮、我雖無過、彼乃疾趨而備攻、尚其興起、鑒察而輔助兮、萬軍之主耶和華、以色列之上帝歟、起罰萬邦、勿憫作孽之惡人兮、彼暮而歸、叫嘷如犬、環城而走兮、彼口嘵嘵、脣裏藏刀、自謂誰聞之兮、耶和華歟、爾將哂之、嗤笑萬邦、我力歟、我必企望爾、上帝為我高臺兮、我上帝以慈惠迎我、潛伏以害我者、上帝使我見其遭報兮、勿殺戮之、免我民遺忘之、我主我盾歟、以爾之力、使彼流離傾覆兮、因其口之罪、脣之辭、及其呪詛誑誕、任其為驕慢所縛兮、以怒滅之、滅之務盡、俾知上帝主治雅各、爰及地極兮、任彼暮歸、叫嘷如犬、環城而走、流離求食、若不得飽、終夜而待兮、惟我謳歌爾能力、侵晨高唱爾慈惠、蓋爾為我高臺、在急難時、為我避所兮、我力歟、我將歌頌爾、上帝為我高臺、矜憫我之上帝兮、
(詩篇 59:1-17 文理譯本)
