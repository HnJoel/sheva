上帝歟、外邦侵爾基業、污爾聖殿、使耶路撒冷荒墟兮、以爾僕之尸、飼天空之鳥、以聖民之肉、飼地上之獸兮、耶路撒冷四周、血流如水、瘞埋無人兮、我於鄰國為辱、四周之人譏笑兮、耶和華歟、何時而止、爾豈永怒、憤嫉如火之焚乎、願傾爾怒於不識爾之邦、不籲爾名之國兮、彼吞雅各、毀其居所兮、勿念我祖之罪以罪我、我已底於至微、速以慈惠迎我兮、拯我之上帝歟、因爾名之榮助我、以爾名之故救我、而贖我罪兮、奚容異邦云、其上帝安在、敵流爾僕之血、尚其報之、使異邦知之、為我目睹兮、
願俘囚之太息、達於爾前、以爾大能之臂、保存瀕死之人兮、主歟、以鄰邦斥爾之詆毀、七倍反諸其身兮、若然、則爾之民、即爾草場之羊、必永久稱謝爾、揚爾聲譽、歷世弗替兮、
(詩篇 79:1-13 文理譯本)
