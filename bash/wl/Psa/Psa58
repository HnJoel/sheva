世人歟、爾緘口豈公義、鞫人豈正直乎、非也、爾心造惡、且於地上、衡施強暴兮、惡人出胎、即遠於善、有生以來、趨歧言誑兮、其毒如蛇、如塞耳之聾虺、術士雖施靈呪、亦罔聞兮、上帝歟、折其口中之齒、耶和華歟、折稚獅之巨齒兮、願彼消融、如水急流、如射擬準、而折其矢兮、如蝸消滅而逝、如婦不及期而產者、未睹日光兮、荊棘為薪、其釜未熱、青者、焦者、俱為旋風吹去兮、義人見其慘報則喜、必濯足於惡人之血兮、人則曰、義人果得賞賚、誠有上帝行鞫於世兮、
(詩篇 58:1-11 文理譯本)
