稱謝耶和華、歌頌至高者之名、斯為美兮、朝宣爾之慈惠、夕彰爾之信實、用十絃之樂器與瑟、以琴清肅之聲和之兮、耶和華歟、爾以所為、使我悅懌、我因爾手所作、而歡呼兮、耶和華歟、爾經營何其大、爾意綦深兮、愚蠢者弗知、蒙昧者不明乎此兮、惡人發生如草、作慝者興盛、無非使之恆亡兮、耶和華歟、惟爾崇高、永世靡暨兮、耶和華歟、爾敵將亡、惡黨必散兮、惟爾使我昂角如兕、我乃新膏所膏兮、我敵遭報、我得目睹、攻我之惡黨受罰、我已耳聞兮、義人必暢茂如椶樹、生長如利巴嫩之香柏兮、植於耶和華室、盛於我上帝院兮、暮年猶結其實、汁滿而色青兮、以彰耶和華之正直、彼乃我之磐石、無有不義兮、
(詩篇 92:1-15 文理譯本)
