耶和華我磐石、宜頌美之、彼訓我手以戰、教我指以鬥兮、為我慈惠、我保障、我高臺、我救者、我干盾、我所託庇、使我民服於我兮、耶和華歟、世人為誰、爾乃念之、人子為誰、爾乃顧之、世人如氣息、其日如影迅逝兮、耶和華歟、爾其垂諸天而臨格、捫山嶽而煙騰兮、閃電以潰敵、發矢以亂之兮、自上伸手以拯我、援我於巨浸、及外族之手兮、彼口言誑、右手為偽兮、上帝歟、我謳新歌、以十絃琴歌頌爾兮、爾乃拯救諸王、援僕大衛、脫於兇刃兮、爾其援我、脫於外族之手、彼口言誑、右手為偽兮、○
日後我之少男、如長成之樹、我之女子、如屋隅之石、依宮殿之式而雕鏤兮、我倉豐盈、可發百穀、我羊在野、孳息萬千、我牛負重、敵不來侵、我不出禦、街衢無號呼兮、民際斯況、其有福矣、以耶和華為上帝、斯民其有福兮、
(詩篇 144:1-15 文理譯本)
