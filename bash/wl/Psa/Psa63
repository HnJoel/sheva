上帝歟、爾為我上帝、我懇切尋爾、在旱乾困人、無水之地、我心渴想爾、我身切慕爾兮、似曾瞻爾於聖所、欲見爾能與榮兮、爾之慈惠、逾於生命、我口必讚爾兮、我畢生頌美爾、奉爾名而舉手兮、我魂必飽、如饜以髓與肥、我以喜樂之口讚爾兮、我在牀憶爾、中夜思爾兮、爾素為我助、於爾翼之蔭下、我必歡欣兮、我心追隨爾後、爾右手扶我兮、惟索滅我命者、必適地下兮、必付於刃、為野犬所食兮、惟王因上帝而喜、指之而誓者必誇詡、言誑者之口必見塞兮、
(詩篇 63:1-11 文理譯本)
