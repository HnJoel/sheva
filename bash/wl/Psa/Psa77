我呼籲上帝、向上帝發聲、彼必垂聽兮、我遭難之日尋求主、夜間舉手不輟、我心不受慰兮、我憶上帝而煩擾、默然思維、神即喪失兮、爾使我目不交睫、煩擾而不能言兮、我追思昔日、上古之年、回憶夜間歌詞、中心思維、以神詳察兮、主豈永棄、不復施恩乎、其慈惠豈永息、其應許豈永廢乎、上帝豈忘施恩澤、因怒絕其慈仁乎、我曰、此乃我之懦弱、至上者伸右手之年、我宜念之兮、我必述耶和華所行、念其古時異蹟兮、思維其經營、默揣其作為兮、上帝歟、爾之所行、惟聖是務、孰為大神、如上帝兮、爾乃行奇事之上帝、顯爾能於萬民兮、以臂救贖爾民、雅各約瑟之裔兮、上帝歟、諸水見爾、見而驚惶、深淵亦戰慄兮、雲傾水、天發聲、爾矢四馳兮、雷聲發於狂飇、電照寰宇、大地顫動兮、爾路在海、爾徑在淵、蹤跡莫能知之兮、爾曾假手摩西亞倫、導爾民如羣羊兮、
(詩篇 77:1-20 文理譯本)
