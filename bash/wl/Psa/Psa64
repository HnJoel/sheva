上帝歟、聽我悲歎之聲、保我生命、免懼仇敵兮、其藏匿我、脫於行惡者之陰謀、作孽者之喧擾兮、彼眾礪舌如刃、以苦語為矢、而擬準兮、欲暗射完人、遽發而無懼兮、謀惡相勉、暗議設網、謂誰見之兮、圖維奸惡、自謂我成妙策兮、所存心意、乃甚深兮、上帝將射之、猝受箭傷兮、彼必顚蹶、其舌即其敵、見者必搖首兮、眾皆驚懼、述上帝之經營、明晰思其作為兮、義人必因耶和華而喜、託庇於彼、凡心正者、必誇詡兮、
(詩篇 64:1-10 文理譯本)
