我上帝歟、我心慕爾、如麀之慕溪水兮、我心渴想上帝、即維生之上帝、何時詣上帝前、而覲之兮、我晝夜飲泣、人恆詰我曰、爾上帝安在兮、我昔與眾偕行、以歡頌之聲、引詣上帝室、而守節期、今追憶之、我心傷悲兮、我心何為而抑鬱、中懷何為而煩擾、企望上帝、彼和顏而施救、我仍頌之兮、○我上帝歟、我心抑鬱於中、故由約但地、黑門嶺、米薩山、記憶爾兮、爾之瀑布發聲、淵淵相應、爾之波濤、淹沒我身兮、惟耶和華晝施慈惠、夜則其歌在於我口、而禱賜我生命之上帝兮、我向上帝我磐石曰、爾何為忘我、我何為因敵之虐、而哀痛兮、我敵謗瀆、如碎我骨、恆謂我曰、爾上帝安在兮、我心何為而抑鬱、中懷何為而煩擾、企望上帝、彼和顏而施救、為我上帝、我仍頌之兮、
(詩篇 42:1-11 文理譯本)
