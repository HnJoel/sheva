當稱謝耶和華、以其為善、慈惠永存兮、耶和華所贖之民、贖自敵手者、當言此兮、自列邦集之、自東自西、自南自北兮、○
彼流離於曠野、在荒原之途、未見可居之邑兮、載饑載渴、其心昏憒兮、患難之時、呼籲耶和華、遂援之於困苦兮、導之行於直道、使往可居之邑兮、願人稱謝耶和華、因其有慈惠、及為世人行奇事兮、仰慕之心、使之饜足、飢餒之心、飫以嘉物兮、○
居幽暗死蔭者、拘以困苦、縶以鐵索兮、因其違上帝之言、蔑至上者之旨兮、故以勞苦抑其心、彼乃顚躓、輔助無人兮、患難之時、呼籲耶和華、遂援之於困苦兮、導出幽暗死蔭、斷其縶維兮、願人稱謝耶和華、因其有慈惠、及為世人行奇事兮、毀其銅門、斷其鐵楗兮、○
愚人因其愆尤罪戾、罹於禍患兮、其心厭諸食物、近於死門兮、患難之時、呼籲耶和華、遂援之於困苦兮、出言醫之、援之於死亡兮、願人稱謝耶和華、因其有慈惠、及為世人行奇事兮、獻稱謝以為祭、謳歌宣其作為兮、○
乘舟航海、營業於巨浸者、得見耶和華之作為、及其奇事、在於深淵兮、發命令、起狂風、波浪翻騰兮、其人上至穹蒼、下至深淵、因其遭禍、厥心消融兮、搖曳不定、蹩躠有若醉人、計窮智盡兮、患難之時、呼籲耶和華、遂援之於困苦兮、息其狂風、平其波浪兮、人因寧靖而喜、引至欲往之泊所兮、願人稱謝耶和華、因其有慈惠、及為世人行奇事兮、在民眾會中尊祟之、在長老聚所頌美之兮、○彼變江河為曠野、源泉為燥土、沃壤為鹵地、皆因居民之罪兮、彼變曠野為水澤、旱地為源泉兮、使飢者處之、建可居之邑兮、耕種田畝、栽植葡萄、獲其所產兮、錫以福祉、俾其繁衍、不容牲畜鮮少兮、厥後復遭暴虐、患難憂苦、民乃減少、而卑抑兮、彼加凌辱於君王、使其流離於野、無路可循兮、惟脫貧人於患難、置之高處、俾有家屬成羣兮、正人見之欣喜、惡者口塞兮、智者注意斯事、思念耶和華之慈惠兮、
(詩篇 107:1-43 文理譯本)
