上帝歟、我稱謝爾、爾名相近、我稱謝爾、人述爾之奇行兮、○其期既屆、我必秉公行鞫兮、地與居民潰亂、其柱乃我所立兮、我謂傲慢者曰、勿傲慢、謂奸惡者曰、勿昂角、勿高舉爾角、勿強項而言兮、扶助之來、非自東、非自西、非自曠野兮、惟上帝為士師、降此而升彼兮、耶和華之手執爵、充以雜質、其酒浮沫、傾之而出、地上惡人飲之、必盡其渣滓兮、我恆宣其奇行、歌頌雅各之上帝兮、惡者之角、我必折之、義者之角、必高舉兮、
(詩篇 75:1-10 文理譯本)
