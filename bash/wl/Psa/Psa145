我王上帝歟、我必尊崇爾、永久稱頌爾名兮、日稱頌爾、頌美爾名、迄於永久兮、耶和華為大、深堪頌美、其大莫測兮、世世相繼、頌讚爾經綸、宣揚爾能事兮、爾威嚴之尊榮、奇異之作為、我思維之兮、人必述爾可畏之能事、我必宣爾之尊大兮、人必揚爾鴻慈之誌、歌爾公義兮、耶和華乃仁慈矜憫、遲於發怒、富有慈惠兮、耶和華善待萬有、恩寵及於所造兮、耶和華歟、爾所經營、必稱謝爾、爾之聖民、咸稱頌爾兮、必道爾國之榮、言爾之能兮、俾人知爾能事、與爾國之威榮兮、爾國永存、爾權萬世弗替兮、顚仆者、耶和華扶之、屈抑者起之兮、眾目惟爾是望、隨時爾給以食兮、爾展厥手、以饜羣生之欲兮、耶和華所為皆義、所行皆仁兮、凡呼籲耶和華、以誠呼籲之者、彼則近之兮、寅畏之者、必成其願、聽其呼籲、而救之兮、凡愛耶和華者、必保佑之、惟彼惡人、則滅絕之兮、我口必頌美耶和華、願凡有血氣者、稱頌其聖名、永世靡已兮、
(詩篇 145:1-21 文理譯本)
