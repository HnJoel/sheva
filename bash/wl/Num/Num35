在摩押平原、約但河濱、耶利哥相對之處、耶和華諭摩西曰、命以色列族於其所得之業、以邑與郊予利未人、其邑為民居處、其郊為置牛羊牲畜物產之所、所予利未人者、邑垣而外、四周一千肘為郊、邑外之地、東西南北、各量二千肘、邑在其中、此即邑之郊也、所予利未人之邑、其中有逃城六、使誤殺人者可遁於彼、此外又予邑四十有二、所予利未人之邑與郊、共四十有八、以色列族所得之業、必視邑之多寡、以予利未人、邑多則所予者多、邑寡則所予者寡、各循所得之業而予焉、○
耶和華諭摩西曰、告以色列族云、汝渡約但、入於迦南、必簡邑為逃城、使誤殺人者可遁於彼、此邑為避復仇者之所、俾誤殺人者不致死亡、俟見鞫於會眾、逃城必有其六、約但東三、迦南地三、此六邑、為以色列族、及旅於其中者之避所、凡誤殺人者、可遁於彼、若以鐵器擊人至死、是為故殺、故殺人者殺毋赦、若以石擊人至死、是為故殺、故殺人者殺毋赦、若以木器擊人至死、是為故殺、故殺人者殺毋赦、故殺人者、復仇者必殺之、遇即殺之、若蓄怨而仆人、或潛伏而以物擲人至死、或因憾而手擊人至死、是為故殺、故殺人者殺毋赦、復仇者遇即殺之、如無釁隙、而猝然刺人、或非潛伏、而以物擲人、或未之見、而以石擲人至死、本非結讎、亦非加害、則會眾必於殺人復仇者之間、循例而剖析、救誤殺人者、脫於復仇者之手、使返逃城以居、待受聖膏之祭司長終焉、如誤殺人者出逃城之境、復仇者在邑外遇而殺之、則無流血之罪、緣彼當居逃城、待祭司長死、祭司長既死、殺人者返其故土可也、於爾所居之地、此為律例、歷世弗替、
故殺人者、有人為證、必殺毋赦、但證人惟一則不可、故殺人者、不得以金贖其命、必殺毋赦、遁於逃城者、祭司長未死之先、不可取其贖金、使歸故土、如是、則不污爾所居之地、蓋流人血、乃污其地、非流殺人者之血、則無以潔之、我耶和華居以色列族中、勿污爾土、我所處者、
(民數記 35:1-34 文理譯本)
