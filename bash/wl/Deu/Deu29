耶和華在何烈、與以色列人立約、此外又在摩押、諭摩西與以色列人立約、其言如左、摩西召以色列眾、告之曰、昔爾目擊耶和華在埃及、行於法老與臣、及其全地之事、即大試鍊、與異蹟奇事、爾所見者、惟至今日、耶和華未嘗賜爾心能明、目能見、耳能聽、我導爾於野、歷四十年、爾衣在身而不敝、爾履在足而不壞、餅則未食、清酒醇醪未飲、使爾知耶和華乃爾之上帝、爾曹至此地、希實本王西宏、巴珊王噩、出與我戰、而我擊之、據有其地、給於流便迦得二支派、及瑪拿西支派之半、以為恆業、故當遵行此約之言、使凡所為、無不亨通、○今爾有眾、牧伯、族長、長老、有司、以色列諸丁男、爾之子女妻室、營中賓旅、自採薪者、及汲水者、俱立於爾上帝耶和華前、使爾與於爾上帝耶和華之約與誓、即其今日與爾所立者、彼以爾為己民、己為爾之上帝、踐其前言、循其與爾列祖亞伯拉罕以撒雅各所誓者、此約與誓、我不第與爾曹立也、凡今日於我上帝耶和華前、與我同在、及不同在者、亦與立之、昔我儕居埃及、暨經歷諸邦、爾所知也、其中所可憎者、木石金銀偶像、爾亦見之、此約之立、以免爾中男女、宗族支派、今日中心違棄我上帝耶和華、往事斯族之神、致有荼毒之根、生於爾中、聞此詛言、猶中心自慰曰、我雖剛愎自用、渴時痛飲、亦可獲安、若此者、耶和華必不赦宥、其怒與忌、如烟之出、必攻斯人、以書所載之詛、加乎其身、塗其名於天下、在以色列諸支派中、耶和華必區別之、循律書所載約中之詛言、加以禍害、爾後世子孫、及彼遠人、見此地之災、暨耶和華所降之疾、又見硫磺與鹽、火焚遍地、不種不產、不生草萊、如所多瑪、蛾摩拉、押瑪、洗扁、為耶和華忿怒所傾覆者、列邦人皆問曰、耶和華何為行此於斯土、其怒若是之烈、果何故乎、人將對曰、其祖之上帝耶和華、導之出埃及時、與之立約、而彼背之、奉事崇拜他神、素所未識、耶和華亦未嘗聽其服從者、故耶和華震怒斯土、以書所載之詛加之、耶和華以氣憤、忿怒恚恨、拔之斯土、投於異邦、有如今日、隱微之事、屬我上帝耶和華、惟明顯之事、永屬於我、爰及子孫、俾守此律之言、
(申命記 29:1-29 文理譯本)
