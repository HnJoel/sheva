約瑟後裔掣籤而得之地、自近耶利哥之約但、耶利哥水東之野、由耶利哥而上、越乎山地、至伯特利、自伯特利至路斯、沿亞基界、至亞他綠、西至押利提界、延及下伯和崙界、至基色、極於海、此乃約瑟子瑪拿西以法蓮所得之業、
以法蓮裔循其室家、所得之地、其東界、沿亞他綠亞達、至上伯和崙、西通北方之密米他、轉東至他納示羅、延及雅挪哈之東、自雅挪哈、下至亞他綠與拿拉、延及耶利哥、極於約但、自他普亞而西、至加拿溪、極於海、此乃以法蓮支派循其室家、所得之業、又有數邑、與其鄉里、在瑪拿西人業中、分歸以法蓮人、居基色之迦南人、以法蓮人未逐之、仍居以法蓮人中、為僕服役、至於今日、
(約書亞記 16:1-10 文理譯本)
