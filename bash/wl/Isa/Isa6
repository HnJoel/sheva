烏西雅王崩之年、我見主坐於崇高之位、衣裾充滿殿宇、撒拉弗侍立其側、各有六翼、以二翼蔽面、二翼覆足、二翼飛翔、交相呼曰、聖哉、聖哉、聖哉、萬軍之耶和華、其榮充乎寰宇、門閾之基、因呼者之聲而震動、室盈以煙、我曰、禍哉我也、亡矣、我乃脣穢之人、居於脣穢民中、而目睹大君、萬軍之耶和華也、撒拉弗之一、飛而就我、手執爇炭、以鉗取諸壇者、著於我口、曰、斯著爾口、爾愆已除、爾罪已赦矣、我聞主聲曰、予將誰遣、孰為我儕往、我曰、我在此、其遣我、曰、往告斯民云、爾其聽之而不悟、視之而不明、使斯民心頑、耳聾、目瞶、免以目視、耳聽、心悟、轉移而得醫焉、我曰、主歟、將至何時、曰、迨諸邑荒涼、無有居者、室廬闃寂、田畝荒蕪、耶和華遠徙其民、斯土遂極蕭條、假令其中尚存什一、亦被焚燬、若栗與橡、經伐留幹、其幹乃聖裔也、
(以賽亞書 6:1-13 文理譯本)
