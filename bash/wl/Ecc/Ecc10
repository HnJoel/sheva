死蠅使製香者之膏、發其惡臭、人之愚妄雖小、足敗智慧尊榮、智者之心在右、愚者之心在左、愚者行於途、適形其無智、乃謂眾曰、爾愚人也、執政者怒爾、勿去位、蓋柔順可免大過、我於日下、見有一患、似出於執政者之錯誤、即置愚者於高位、坐富者於下座也、又見奴僕乘馬、牧伯徒行如僕、掘阱者、必自陷其中、穴牆者、必為蛇所嚙、移石者必受傷、劈木者必遭險、斧鈍不礪其鋒、則費力尤多、惟智慧使人獲益、未施術而蛇嚙人、則術士無所裨、
智者之口出惠言、愚者之口吞乎己、其口所言、始則愚昧、終則狂妄、愚者多言、將來之事、人所不知、身後之事、孰能預告、愚者之勞致憊、不識入邑何由、○王為幼稚、牧伯晨宴、斯邦禍矣、王出世胄、牧伯飲食以時、以補精力、不致沉湎、斯邦福矣、
人惰則榱陷、手懈則屋漏、人為歡樂而設宴、酒可娛其生、金可應諸用、毋於內心詛君王、毋於臥室詛富人、蓋飛鳥必揚爾聲、羽族必述其事也、
(傳道書 10:1-20 文理譯本)
